<p style="text-align: justify;"><em>Після проказання ієреєм заамвонної молитви, виходимо всі до хрестильниці; свічконосці ідуть попереду, а за ними диякони та ієреї з чесним хрестом, Євангелієм і кадилом, а хор співає оці тропарі (глас 8):</em></p>
<p style="text-align: justify;">Глас Господній над водами кличе, промовляючи:* прийдіте, прийміть усі духа премудрости,* духа розуму, духа страху Божого,* явленого Христа <em>(тричі).</em></p>
<p style="text-align: justify;">Днесь освячується істота вод* і розділюється Йордан,* і завертає струї своїх вод,* бачивши Владику охрещуваного<em> (двічі).</em></p>
<p style="text-align: justify;">Як чоловік прийшов єси на ріку, Христе Царю,* і хрещення раба прийняти спішиш, благий,* з рук Предечі, ради гріхів наших,* Чоловіколюбче <em>(двічі).</em></p>
<p style="text-align: justify;"><em>Слава, і нині, той самий глас:</em></p>
<p style="text-align: justify;">На голос вопіющого в пустині: Приготуйте путь Господню,* прийшов Ти, Господи, вид раба прийнявши,* хрещення просячи, не знавши гріха.* Побачили Тебе води і злякалися.* Затремтів Предтеча і закликав, мовлячи:* Як світильник просвітить світло?* Як раб покладе руку на Владику?* Освяти мене і води, Спасе, що береш гріхи світу.</p>



<p> </p>
<p><em>Ставши коло хрестильниці, диякон говорить:</em></p>
<p style="text-align: justify;">Премудрість.</p>
<p style="text-align: justify;"><em>Читець:</em> Пророцтва Ісаї читання <em>(глава 35).</em></p>
<p style="text-align: justify;"><em>Диякон: </em>Будьмо уважні.</p>
<p><em>Читець:</em> Так говорить Господь: Нехай возвеселиться пустиня спрагла, і нехай возрадується пустиня як лілея, нехай розцвіте, і все звеселиться. І возрадуються пустині Йорданові; і слава Ливанова буде їй дана, і честь Кармелю; і люди Мої побачать славу Господню і висоту Божу. Скріпляйтеся, руки знесилені, і утіштеся, розслаблені коліна. І скажіть малодушним думкою: Скріпіться і не бійтеся, ось Бог наш суд видає, Він прийде і спасе нас. Тоді відкриються очі сліпих і почують вуха глухих. Тоді скочить хромий як олень, і ясний буде язик гугнивих, бо в пустині проб’ється вода, і дебра в землі спраглій. І безводдя стане болотом, і джерело води постане в спраглій землі. Там буде радість птиць, житла сирінів, і трощі, і стави. Там буде путь чиста і назветься путтю святою. І не проходитиме там нечистий, і не буде дороги нечистої, і розгублені підуть нею і не заблудять. І не буде там льва, ані звір лютий не ступить на неї, ані не знайдеться він там, але підуть по ній спасенні і вибрані Господом. І повернуться, і прийдуть у Сіон з веселістю і радістю, і веселість вічна над їх головою, хвала, і радість, і веселість постигнуть їх, втече болізнь, печаль і зітхання.</p>
<p> </p>
<p><em>Диякон: </em>Премудрість.</p>
<p><em>Читець:</em> Пророцтва Ісаї читання <em>(глава 55).</em></p>
<p><em>Диякон: </em>Будьмо уважні.</p>
<p><em>Читець:</em> Так говорить Господь: Спрагнені, ідіть до води, і ви, що не маєте срібла, ідіть, купіть і споживайте, і пийте без срібла і плати вино і товщ. Чому важите срібло не за хліби і працю вашу не за ситість? Послухайте Мене, і будете їсти те, що добре, і душа ваша насолодиться тим, що добре. Слухайте вухами вашими і ходіть Моїм шляхом; послухайте Мене, і жива буде в блаженстві душа ваша, і заповідаю вам завіт вічний, милості, повірені Давидові. Ось Я дав його як свідчення в народах, як князя і володаря народів. Ось народи, що не знали тебе, призовуть тебе, і люди, що не пізнали тебе, до тебе прибігнуть, заради Господа Бога твого і Святого Ізраїлевого, бо Я прославив тебе. Шукайте Бога, поки вам знайти Його, і призивайте Його, коли наблизиться до вас. Нехай нечестивий покине путі свої і муж беззаконний ради свої, і наверніться до Господа Бога нашого, і будете помилувані, бо пребагато простить гріхи ваші. Бо думки Мої не є як ваші думки, ані як дороги ваші — Мої дороги, говорить Господь. Бо як далеке є небо від землі, так і Моя дорога віддалена від доріг ваших, і мислі ваші від мислі Моєї. Бо як дощ або сніг зійде з неба, і не повернеться туди, поки не напоїть землі, і вона родить, і зростить, і дасть насіння сівачеві, і хліб на поживу. Отак і буде слово Моє, як воно вийде з уст Моїх, і не вернеться до Мене впорожні, поки не завершить всього, що Я хотів, і завершу путі Мої і повеління Мої. Тим-то з веселістю вийдете і з радістю навчитеся, бо гори і пагорби скакатимуть, вижидаючи вас у радості, і всі дерева в полі плескатимуть галузками. І замість тернини виросте кипарис, а замість кропиви виросте мирт, і буде Господь ім'ям і знаменням вічним і не минеться.</p>
<p> </p>
<p><em>Диякон: </em>Премудрість.</p>
<p><em>Читець:</em> Пророцтва Ісаї читання <em>(глава 12).</em></p>
<p><em>Диякон: </em>Будьмо уважні.</p>
<p><em>Читець: </em>Так говорить Господь: Зачерпніть води з радістю, з джерела спасення. І промовиш у цей день: Сповідайтеся Господеві і призовіть ім'я Його, возвістіть в народах славу Його, спом'яніть, що прославилося ім'я Його. Оспівуйте ім'я Господнє, бо Він учинив високе, сповістіть це по всій землі. Радуйтеся і веселіться, ви, що живете в Сіоні, бо вознісся Святий Ізраїлів посеред нього.</p>
<p> </p>
<p><em>Диякон: </em>Будьмо уважні.</p>
<p><em>Ієрей:</em> Мир усім.</p>
<p><em>Диякон:</em> Премудрість, будьмо уважні.</p>
<p> </p>
<p align="center"><em>Хор співає прокімен, глас 3 (Пс. 26):</em></p>
<p>Господь — просвіщення моє і спаситель мій, кого убоюся.</p>
<p><em>Стих:</em> Господь — захисник життя мого, кого устрашуся.</p>
<p> </p>
<p><em>Диякон: </em>Премудрість.</p>
<p><em>Читець:</em> До Коринтян першого послання святого апостола Павла читання <em>(зач. 143, від половини).</em></p>
<p><em>Диякон: </em>Будьмо уважні.</p>
<p><em>Читець:</em> Браття, не хочу, щоб ви не знали, що отці наші всі під облаком були, і всі крізь море пройшли; і всі у Мойсея хрестилися, в облаці і в морю; і всі їли ту саму духовну поживу, і всі пили те саме духовне питво; пили бо з духовного каменя, що слідував за ними, а камінь був Христос.</p>
<p> </p>
<p align="center"><em>Хор співає </em>Алилуя<em>, глас 4 (Пс. 28):</em></p>
<p><em>Стих:</em> Глас Господній над водами, Бог слави загримів, Господь над водами великими.</p>
<p><em>Стих:</em> Що з тобою, море, що ти побігло, і з тобою, Йордане, що ти повернувся назад?</p>
<p> </p>
<p><em> </em></p>
<p><em>Диякон: </em>Премудрість, прості, вислухаймо святого Євангелія.</p>
<p><em>Ієрей</em>: Мир усім.</p>
<p><em>Хор:</em> І духові твоєму.</p>
<p><em>Ієрей: </em>Від Марка святого Євангелія читання <em>(зач. 2)</em>.</p>
<p><em>Хор: </em>Слава Тобі, Господи, слава Тобі.</p>
<p><em>Диякон: </em>Будьмо уважні.</p>
<p><em>Ієрей: </em>В той час прийшов Ісус із Назарету Галилейського і хрестився від Йоана в Йордані. І тільки що виходив із води, видів, що розкриваються небеса, і Духа як голуба, що сходив на Нього. І голос був з неба: Ти єси Син Мій возлюблений, в Ньому Моє благовоління.</p>
<p> </p>
<p><em>Диякон говорить єктенію:</em></p>
<p>В мирі Господеві помолімся.</p>
<p><em>Хор (на кожне прошення): </em>Господи, помилуй.</p>
<p>За мир з висот і спасіння душ наших Господеві помолімся.</p>
<p>За мир всього світу, добрий стан святих Божих церков і з'єднання всіх Господеві помолімся.</p>
<p>За святий храм цей і тих, що з вірою, благоговінням і страхом Божим входять до нього, Господеві помолімся.</p>
<p>За святішого вселенського Архиєрея <em>(ім'я)</em>, Папу Римського, і за блаженнішого Патріарха нашого <em>(ім'я)</em>, і за боголюбивого Єпископа нашого Кир <em>(ім'я)</em>, чесне пресвітерство, у Христі дияконство, за ввесь причет і людей Господеві помолімся.</p>
<p>За Богом бережений народ наш, за правління і все військо Господеві помолімся.</p>
<p>За місто (село) це (святу обитель цю), і за всяке місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні Господеві помолімся.</p>
<p>За плаваючих, подорожуючих, недужих, страждаючих, полонених і за спасіння їх Господеві помолімся.</p>
<p>Щоб освятилися води ці силою, діянням і зшестям Святого Духа, Господеві помолімся.</p>
<p>Щоб на води ці сходило очищальне діяння пресущної Тройці, Господеві помолімся.</p>
<p>Щоб була їм дарована благодать ізбавлення, благословення Йорданове, силою і діянням і зішестям Святого Духа, Господеві помолімся.</p>
<p>Щоб скоро був сокрушений сатана під ногами нашими і зруйнована була всяка лукава затія, що движиться на нас, Господеві помолімся.</p>
<p>Щоб Господь визволив нас від усякого підступу і спокуси супротивника і вчинив нас достойними обіцяних благ, Господеві помолімся.</p>
<p>Щоб ми просвітилися просвіченням розуму і благочестя зішестям Святого Духа, Господеві помолімся.</p>
<p>Щоб Господь Бог зіслав благословення Йорданове і освятив води ці, Господеві помолімся.</p>
<p>Щоб вода ця стала даром освячення, ізбавленням від гріхів, на зцілення душі і тіла і на всяку особливу користь, Господеві помолімся.</p>
<p>Щоб вода ця била до життя вічного, Господеві помолімся.</p>
<p>Щоб вона проганяла всякі підступи видимих і невидимих ворогів, Господеві помолімся.</p>
<p>За тих, що черпають її і беруть на освячення домів, Господеві помолімся.</p>
<p>Щоб була вона на очищення душ і тілес усім, що з вірою черпають і причащаються нею, Господеві помолімся.</p>
<p>Щоб сподобитися нам наповнитися освячення вод цих причастям, невидимим явленням Святого Духа, Господеві помолімся.</p>
<p>Щоб Господь Бог вислухав моління нас, грішних, і помилував нас, Господеві помолімся.</p>
<p>Щоб ізбавитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, Твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><em>Хор: </em>Тобі, Господи.</p>
<p> </p>
<p><em>Коли це мовиться, ієрей тихо мовить оцю молитву:</em></p>
<p>Господи Ісусе Христе, єдинородний Сину, сущий в лоні Отчім, істинний Боже, джерело життя і безсмертя, світло від світла, що прийшов у світ, щоб його просвітити, осяй нашу думку Святим Твоїм Духом і прийми нас, що величання і благодарення приносимо Тобі за відвіку дивні Твої великодіяння і за спасенний Твій в останні віки промисел, в якому Ти зодягнувся в наше немічне і бідне змішання і зійшов до міри раба, Ти, Царю всіх. Ти ще й рукою раба зазнав хрещення в Йордані, щоб, освятивши, Безгрішний, водне єство, прокласти нам путь новородження водою і духом, і щоб відновити нас до первісної свободи. Празнуючи пам'ять цього божественного таїнства, молимося Тобі, Владико чоловіколюбче, окропи і нас, недостойних рабів Твоїх, за Твоєю божественною обітницею, водою чистою, даром Твого милосердя, щоб прохання нас, грішних, над цією водою доброприйнятим було з Твоєї доброти, і щоб благословення Твоє було дароване їй і нам, і всім вірним Твоїм людям, на славу святого і почитуваного імени Твого.</p>
<p>Бо Тобі належить усяка слава, честь і поклоніння, з безначальним Твоїм Отцем, і пресвятим, благим і животворящим Твоїм Духом, нині і повсякчас, і на віки віків.</p>
<p><em>І сам каже:</em> Амінь.</p>
<p> </p>
<p><em>Тепер, якщо ієрей захоче, мовить оцю молитву, творіння святителя Софронія, Патріарха Єрусалимського (а якщо ні, то одразу виголошує </em>Великий Ти, Господи<em> і знаменує воду свічками, як далі написано):</em></p>
<p>Тройце пресущна, преблага, пребожественна, всесильна, всюдиприявна, невидима, неосяжна, співтворна розумних істот і словесних єств, надприродна доброто, неприступне світло, що просвічує всякого чоловіка, який приходить у світ, засяй і мені, недостойному рабові Твоєму, просвіти мої мисленні очі, щоб я осмілився оспівати безмірне Твоє благодіяння і силу. Нехай буде добре прийнятим оце моє моління за приявних людей, нехай мої прогрішення не перешкодять прийти Святому Твоєму Духові, але дай мені неосудно кликати до Тебе і промовляти і нині, преблагий:</p>
<p>Славимо Тебе, Владико чоловіколюбче, вседержителю, превічний Царю; славимо Тебе, создателя і сотворителя; славимо Тебе, без отця з матері і без матері від Отця сущого. Бо в попереднім празнику ми бачили Тебе младенцем, а в теперішнім совершенним Тебе бачимо, совершенним від совершенного явленого нашого Бога. Бо днесь настав для нас празничний час і хор святих збирається з нами, і ангели з людьми спільно празнують. Днесь бо благодать пресвятого Духа у виді голубиному на воду прийшла. Днесь незаходиме сонце засяло, і світ осяюється Господнім світлом. Днесь місяць співосвітлює світ ясним промінням; днесь світловидні зорі світлістю сяяння вселенну украшують. Днесь облаки з небес росять дощ правди для людства. Днесь Несотворений від Свого створіння Своєю волею рукополагається. Днесь пророк і предтеча до Владики приступає, але трепетно предстоїть, бачачи Боже до нас сходження. Днесь йорданські води перетворюються на цілющі Господнім пришестям. Днесь усе створіння таїнственними струями напоюється. Днесь людські гріхи йорданськими водами обмиваються. Днесь рай відкривається людям і сонце правди осяюється нам. Днесь гірка вода, що за Мойсея, Господнім пришестям перетворюється людям в солодкість. Днесь ми ізбавилися від давнього ридання і як новий Ізраїль спаслися. Днесь ми від тьми визволилися і світлом богорозуміння озорюємося. Днесь морок світу знищується явлінням Бога нашого. Днесь світлом просвічується все створіння. Днесь горнє з долішнім празнує, і долішнє з горнім разом розмовляє. Днесь священне і вельми голосне торжество православних радується. Днесь знищується спокуса і пришестя Владичне прокладає нам путь спасення. Днесь Владика до хрещення поспішає, щоб возвести людство до висот. Днесь Неприклонний Своєму рабові приклоняється, щоб нас від рабства визволити. Днесь ми царство Господнє купили, бо царству Господньому немає кінця. Днесь земля і море радість світу розділили і веселістю світ наповнився.</p>
<p>Побачили Тебе води, Боже, побачили Тебе води і налякалися. Йордан повернувся назад, побачивши вогонь божества, що тілесно сходив і входив у нього. Йордан повернувся назад, побачивши Духа Святого у виді голубинім, як сходив і літав над Тобою. Йордан повернувся назад, бачачи, що Невидимий став видимим, Создателя воплоченого, Владику у виді раба. Йордан повернувся назад і гори заграли, Бога в плоті побачивши, і облаки голос видали, чудуючися світлу від світла, істинному Богові від істинного Бога, що приходить, бачачи владичний празник днесь у Йордані, і Його самого, що занурив у Йордані смерть проступку, і жало спокуси і адів союз, і подарував світові спасіння хрещення. Тому і я, грішний і недостойний раб Твій, про велич чудес Твоїх оповідаючи, пройнятий страхом, благально кличу до Тебе:</p>
<p> </p>
<p><em>Ієрей запаленими свічками тричі знаменує воду хрестовидно, занурюючи свічки у воді, і говорить голосно:</em></p>
<p>Великий Ти, Господи, і дивні діла Твої, і немає єдиного слова, що задовільно оспівало б чудеса Твої <em>(тричі).</em></p>
<p>Бо Ти, що волею своєю від небуття до буття привів усе, Твоєю владою держиш створіння і Твоїм промислом будуєш світ. Ти з чотирьох стихій склав створіння, увінчав єси чотирма порами круг року. Перед Тобою тремтять усі розумні сили, Тебе оспівує сонце, Тебе славить місяць, Тебе оточують зорі, Тебе слухає світло, перед Тобою тремтять безодні, для Тебе б'ють джерела. Ти розіп'яв небо, як намет, Ти утвердив єси землю на водах, Ти обгородив море піском, Ти для дихання розлив повітря. Ангельські сили служать Тобі, архангельські хори вклоняються Тобі, многоокі херувими і шестикрилі серафими, навколо стоячи і облітаючи, покриваються страхом неприступної Твоєї слави. Ти бо, Бог сущий, неописанний, безначальний і невимовний, прийшов єси на землю, прийнявши вид раба, в подобі людській ставши, бо не стерпів Ти, Владико, задля милосердя Твоєї милости, щоб дивитися, як диявол мучить людський рід, але Ти прийшов єси і спас нас. Ісповідуємо благодать, проповідуємо милість, не таїмо благодіяння. Ти визволив роди нашого єства, Ти освятив дівственну утробу різдвом Твоїм. Все сотворіння оспівує Тебе явленого, бо Ти Бог наш, на землі з'явився і з людьми пожив єси. Ти і йорданські струї освятив єси, пославши з неба Святого Твого Духа, і покрушив голови зміїв, що там гніздилися.</p>
<p><em>Говорячи це, ієрей дмухає хрестовидно на воду при кожному стиху:</em></p>
<p>Сам, отже, чоловіколюбче Царю, прийди і нині зішестям Святого Твого Духа, і освяти воду оцю <em>(тричі).</em></p>
<p>І дай їй благодать ізбавлення, благословення Йорданове, сотвори її джерелом нетління, даром освячення, розрішенням гріхів, зціленням недуг, погубною для демонів, для супротивних сил неприступною, ангельської сили сповненою, щоб усі, що черпають і причащаються, мали її на освячення душ і тілес, на зцілення від терпінь, на освячення домів, і на всякий особливий пожиток. Бо Ти єси Бог наш, що водою і духом обновив постарілу від гріха нашу природу. Ти єси Бог наш, що за Ноя водою потопив гріх. Ти єси Бог наш, що морем визволив з фараонового рабства через Мойсея рід єврейський. Бо Ти єси Бог наш, що пробив скелю в пустині, і потекли води, і потоки наводнилися, і спраглих людей Твоїх Ти напоїв. Ти єси Бог наш, що водою і вогнем, через Іллю вирятував Ізраїля від омани Ваалової.</p>
<p><em>І благословляє воду рукою, занурюючи її у воді тричі, і говорить:</em></p>
<p>Сам і нині, Владико, освяти воду оцю Духом Твоїм Святим <em>(тричі).</em></p>
<p>І подай усім, що доторкаються до неї і причащаються, і помазуються нею, освячення, здоров'я, очищення і благословення.</p>
<p>І спаси, Господи, Богом бережений народ наш і охорони його під покровом Твоїм у мирі; даруй йому усе прошене на спасіння і життя вічне, щоб і стихіями, і людьми, і ангелами, видимими і невидимими, славилося Твоє пресвяте ім'я, з Отцем і Святим Духом, нині і повсякчас, і на віки віків.</p>
<p><em>Хор:</em> Амінь.</p>
<p><em>Ієрей:</em> Мир усім.</p>
<p><em>Хор: </em>І духові твоєму.</p>
<p><em>Диякон:</em> Голови ваші перед Господом схиліть.</p>
<p><em>Хор: </em>Тобі, Господи.</p>
<p><em>Ієрей, схилившися, молиться тихо:</em></p>
<p>Приклони, Господи, вухо Твоє і вислухай нас, Ти, що в Йордані хреститися зволив і освятив, благослови всіх нас, що приклоненням своєї шиї знаменують рабський образ, і сподоби нас сповнитися Твого освячення причащанням цієї води, і нехай буде вона нам, Господи, на здоров'я душі і тіла.</p>
<p><em>Виголос:</em> Бо Ти єси освячення наше, і Тобі славу, і благодарення, і поклонення возсилаємо, з безначальним Твоїм Отцем, і пресвятим, і благим, і животворящим Твоїм Духом, нині і повсякчас, і на віки віків.</p>
<p><em>Хор:</em> Амінь.</p>
<p> </p>
<p><em>Благословляючи воду хрестовидно чесним хрестом, ієрей занурює його прямо, тримаючи обома руками, тричі опускаючи в воду і підносячи та співаючи навпереміну з хором оцей тропар (глас 1):</em></p>
<p>Коли в Йордані хрестився Ти, Господи,* Троїчне явилося поклоніння,* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив — слава Тобі <em>(тричі).</em></p>
<p> </p>
<p><em>Набравши свяченої води у посудину, ієрей обертається лицем на захід, тримаючи в лівій руці хрест, а в правій кропило. Спершу підходять ієреї та диякони по своєму чину, а потім і всі люди, а ієрей дає кожному цілувати чесний хрест і окроплює свяченою водою. В той час багато разів співається тропар</em> Коли в Йордані хрестився Ти, Господи<em>, поки не освятяться окропленням водою всі вірні. По цьому входимо в храм, співаючи самогласний (глас 6):</em></p>
<p>Оспіваймо, вірні, велич Божого для нас благодіяння,* бо за наші прогрішення ставши людиною,* нашим очищенням очищується в Йордані єдиний чистий і нетлінний,* освячуючи мене і води,* і голови зміїв крушить у воді.* Зачерпнім, отож, воду з радістю, браття,* бо благодать Духа для тих, хто вірно черпає,* невидимо подається від Христа Бога* і Спаса душ наших.</p>
<p> </p>
<p><em>Також:</em></p>
<p>Будь ім'я Господнє благословенне від нині і довіку <em>(тричі).</em></p>
<p><em>І псалом 33:</em></p>
<p>Благословлю Господа на всякий час, завжди хвала Його в устах моїх. У Господі похвалиться душа моя, нехай почують лагідні і возвеселяться. Возвеличте Господа зо мною, і вознесімо ім'я Його вкупі. Я шукав Господа, і Він вислухав мене, і від усіх скорбот моїх ізбавив мене. Приступіть до Нього і просвітіться, і лиця ваші не постидаються. Оцей убогий візвав, і Господь вислухав його, і від усіх скорбот його спас його. Ополчиться ангел Господень навкруг тих, що бояться Його, і ізбавить їх. Вкусіте і видіте, що благий Господь; блажен муж, що уповає на Нього. Бійтеся Господа, всі святії Його, бо нема недостатку в тих, що бояться Його. Багаті збідніли і зголодніли, а тим, що шукають Господа, не забракне ніякого добра. Прийдіте, чада, послухайте мене, страху Господнього навчу вас. Хто є той чоловік, що, люблячи життя, бажає видіти дні благі? Стримай язик твій від зла і губи твої, щоб не говорити лести, Відхилися від зла і твори добро, шукай миру і біжи за ним. Очі Господні на праведних, а уші Його на молитву їх. Лице ж Господнє проти тих, що творять зло, щоб викоренити з землі пам'ять їх. Візвали праведні, і Гос­подь вислухав їх, і від усіх скорбот їх ізбавив їх. Близький Господь до сокрушених серцем, і смиренних духом спасе. Багато скорбот у праведних, і від усіх них ізбавить їх Господь. Охороняє Господь усі кості їх, ні одна з них не сокрушиться. Смерть грішників люта, і ті, що ненавидять праведного, згрішать. Ізбавить Господь душі рабів Своїх, і не згрішать усі, що уповають на Нього.</p>
<p> </p>
<p><em>Спершу напившися свяченої води, приймаємо від ієрея антидор.</em></p>
<p><em> </em></p>
<p><em>Ієрей: </em>Благословення Господнє на вас, Того благодаттю і чоловіколюбієм, завжди, нині і повсякчас, і на віки віків.</p>
<p><em>Хор: </em>Амінь</p>
<p><em>Ієрей: </em>Слава Тобі, Христе Боже, уповання наше, слава Тобі.</p>
<p><em>Хор:</em> Слава Отцю, і Сину, і Святому Духові, і нині, і повсякчас, і на віки віків. Амінь. Господи, помилуй <em>(тричі)</em>. Благослови.</p>
<p><em>Ієрей мовить відпуст: </em>Христос, істинний Бог наш, що в Йордані хреститися зволив від Йоана, спасення нашого ради, молитвами пречистої Своєї Матері і всіх святих, помилує і спасе нас, як благий і чоловіколюбець.</p>
<p><em>Хор: </em>Амінь.</p>