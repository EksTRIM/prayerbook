<h5>Молитва, ранішнього намірення</h5>
Господи, дай мені зустріти з душевним спокоєм усе, що принесе мені цей день.<br>Дай мені цілковито віддатися на волю твою святу.<br>На всяк час дня цього в усьому настав і підтримай мене.<br>Які б я не дістав (дістала) вістки сьогодні, навчи мене прийняти їх із спокійною душею і твердим переконанням, що на все – твоя свята воля.<br>У всіх ділах моїх і словах керуй думками моїми і почуттями.<br>У всіх непередбачених випадках не дай мені забути, що все Ти послав.<br>Навчи мене просто й мудро ставитися до всіх людей, нікого не ображаючи, ні не засмучуючи.<br>Господи, дай мені силу перенести втому і всі події цього дня.<br>Керуй моєю волею і навчи мене молитися, вірити, надіятися, терпіти, прощати й любити. Амінь.

<h5>Молитва св. Івана Золотоустого на кожну годину дня</h5>
Господи, не позбав мене небесних твоїх благ.<br>Господи, захорони мене від вічних мук.<br>Господи, якщо думками, словом або ділом згрішив (згрішила) я, прости мені.<br>Господи, позбав мене несумлінности, забуття, легковажности і закам’янілої нечутливости.<br>Господи, охорони мене від усіх спокус.<br>Господи, просвіти моє серце, затемнене лукавими похотями.<br>Господи, я як людина згрішив (згрішила), – а Ти як Бог щедрий помилуй мене, бачачи неміч моєї душі.<br>Господи, пошли благодать свою на поміч мені, щоб я прославив (прославила) ім’я Твоє святе.<br>Господи Ісусе Христе, впиши мене, раба твого (рабу твою), в книгу життя, і даруй мені кінець добрий.<br>Господи, Боже мій, хоч і нічого доброго не зробив (зробила) я перед тобою, але дай мені за благодаттю Твоєю положити початок добрий.<br>Господи, окропи в моє серце росу благодаті Твоєї.<br>Господи неба і землі, згадай мене, грішного раба твого, окаянного й нечистого (грішну рабу твою, окаянну й нечисту) в царстві твоїм, амінь.<br>Господи, в покаянні прийми мене.<br>Господи, не остав мене.<br>Господи, не введи мене в напасть.<br>Господи, дай мені добру думку.<br>Господи, дай мені сльози, і пам’ять про смерть, і упокорення.<br>Господи, дай мені помисел визнати гріхи мої.<br>Господи, дай мені смиренність, чистоту і послушність.<br>Господи дай мені терпеливість, великодушність і лагідність.<br>Господи, посади в мені корінь доброго і страх перед тобою в серце моє.<br>Господи, сподоби мене любити Тебе із всієї душі моєї, всіма мислями моїми, і творити в усім волю твою.<br>Господи, охорони мене від лихих людей, нечистих духів і злих пристрастей, і від усякого іншого нечестивого діла.<br>Господи, Ти знаєш, що робиш, як Ти волиш; нехай буде воля твоя й у мені, грішному (грішній), бо Ти благословенний єси на віки. Амінь.

<h4>Неділя</h4>
<h5>Молитва до Пресвятої Тройці</h5>
Справедливо є і годиться богоналежно славити Тебе, Пресвяту Тройцю, нероздільно одну в своїй все безконечно перевищуючій істоті, – Тебе, премилосердного нашого Бога. Тебе величають усі земнородні, Тебе славословлять небесні духи.<br>Єдине істотою божество, що живеш у трьох особах, Тобі ми, всі вірні, приносимо богоналежний поклін.<br>Отче Вседержителю, Сину і Слово Боже, Всесвятий Душе, єдина сило і владо, єдине царство й величносте, помилуй і спаси нас, що Тебе нашим Богом визнаємо, що до Тебе молимося, що Тобі завжди хочемо служити і Тебе чимраз більше любити. Амінь.

<h5>Молитва до воскреслого Господа Ісуса Христа</h5>
Господи Ісусе Христе, царю слави, смиренний у страстях і могутній у воскресенні, переможцю смерти й ада! Ти виповнив перемогою над смертю і своїм воскресенням те, що приобіцяв у пророчих писаннях, і тому всі духи небесних воїнств і круг цілої землі поклоняються Тобі з невимовною радістю та втіхою і прославляють Тебе, воскреслого, а пекельні власті зі страху дрижать перед тобою.<br>Ми, покірні слуги Твоєї величности, святкуючи побожно й однодушне пам’ять твого славного воскресення, стаємо всі перед тобою та, згадуючи твою любов до нас, проливаємо сльози радости.<br>Поглянь, просимо Тебе, на наше смирення і вчини, щоб ми, очищені від скверни наших гріхів твоїм воскресенням, воскресли в Тобі та були достойними живитися плодами твоїх страждань і твого з мертвих востання.<br>Слава Тобі, Боже, що живеш і царюєш на віки віків. Амінь.

<h4>Понеділок</h4>
<h5>Молитва до ангелів</h5>
До вас, як заступників і сторожів нашого життя, приходжу з поклоном і проханням. Я, окаянний (окаянна) і многогрішний (многогрішна), прошу вас – помилуйте мене. Ви, що споглядаєте божу велич, ви, святі ангели, що найближче стоїте, у страсі й покорі, перед престолом Пресвятої Тройці, ви, кого опромінює невимовний блиск божої слави, моліть милостивого Бога, щоб зберіг мене від усього злого, а особливо від упадку в спокусах. Випросіть мені вашими молитвами ласки боговгодно прожити дні мого життя та ласки служити Богові з такою побожністю, з якою ви служили Ісусові Христові, коли він перебував на землі, і з якою й тепер служите йому в небі.<br>А Ти, Господи мій, Агнче Божий, що взяв на себе гріхи цілого світу, задля молитви Твоєї Пресвятої Матері і всіх небесних духів, що оточують престол Твоєї божої величности, вислухай моє прохання і пошли свого ангела хоронителя моїй душі і моєму тілу, щоб я під його проводом був охоронений (охоронена) від видимих і невидимих ворогів та сподобився (сподобилася) твого помилування разом з усіма твоїми вгодниками. Амінь.<br>Святий великий архистратиже Михаїле! Ти, що найближче стоїш до Пресвятої Тройці, начальнику небесних полків, що кличем «Хто, як Бог?» скинув збунтовані небесні духи в пекельну безодню, захисти Церкву нашу, наш нарід, мою родину та мене від напастей злого, і вчини, щоб Бог у моєму житті завжди й у всьому перемагав. Амінь.
Великий Гавриїле, світлий посланче несотвореного світла! Тобі відкрито велику тайну, що від віків була стережена й закрита навіть перед ангелами. І Ти цю тайну виявив єдиній Пречистій у день Благовіщення в Назареті. Разом з нею моли Всевишнього Бога, щоб подав нашим душам мир і своє велике помилування. Амінь.<br>Святий Рафаїле, Ти, що назвав себе одним із сімох святих ангелів, які підносять молитви святих і з ними стають перед славою Святого Бога! Ти був супутником Товії в далекій дорозі, Ти був його проводарем і опікуном, що завжди давав добру раду і хоронив у небезпеках, Ти був у всьому вірним помічником і другом. Будь і нам, що проходимо тепер небезпечну земну подорож життя, Ти, великий божий архангеле, будь нам усім товаришем і провідником у нашій мандрівці. Моли Владику Христа за мене, нужденного (нужденну) і смиренного (смиренну), щоб не тішився мій ворог моєю погибеллю та щоб не говорив про мене, що «ця людина в пустоті жила і дні її життя пройшли марно, як тінь». Святий архангеле Рафаїле, захисти мене від такого нещасного кінця моєї життєвої дороги. Амінь.

<h4>Вівторок</h4>
<h5>Молитва до святого Івана Предтечі</h5>
Святий Іване, Предтече і хрестителю Господній! Про Тебе говорить святий євангелист, що Ти чоловік, посланий від Бога, щоб дати свідоцтво про світло, і щоб усі увірували в те правдиве світло, що прийшло на цей світ просвітити кожну людину. Після Тебе мало воно прийти, але воно було перше, ніж Ти, бо воно було від віків. Про Тебе, несхвальний пророче, свідчить сам Господь, коли каже, що Ти більший від усіх інших. Пророки провіщали Христа словами, а Ти вказав на нього рукою і говорив: «Це Агнець Божий, що бере на себе гріхи світу». Ти проповідник покаяння, Ти хрестив розкаяних у Йордані, Ти вдостоївся власною рукою діткнутися верху голови царя Бога. Ти перший мученик, Ти посників і пустинників наставник, Ти вчитель чистоти, Ти близький друг Христа. Тебе прошу, до Тебе припадаю: Не відмов мені твого заступництва, щоб душа моя відновилася покаянням, немов другим хрещенням, бо Ти був проповідником покаяння і хрестителем. Випроси мені ласку, щоб я міг (могла) одержати прощення гріхів і міг (могла) увійти колись туди, куди ніщо скверне не може ввійти, у небесне царство. Амінь.

<h4>Середа і п’ятниця</h4>
<h5>Молитва до Хреста Господнього</h5>
Чесний Хресте! Коли перші наші прабатьки в своєму непослусі з’їли овоч із забороненого дерева, що через те стало для них деревом смерти, тоді були вони вигнані з раю, в якому росло дерево життя, що мало своїми овочами удержати людину в молодості та зберегти її від смерти. Але людина стратила можливість доступити до нього, і щойно Ісус Христос повернув нам той божий дар, те в раї утрачене дерево життя. На Тобі, хресне Древо, помер наш Господь Бог, і своєю смертю поборов і нашу смерть; на Тобі, чесний Хресте, жертвував Христос своє життя і через те зробив Тебе животворним деревом, – деревом надприродного життя, життя божого.<br>Господній животворний Хресте! До Тебе припадаю, Тебе обнімаю й цілую та покірно прошу: Дай мені те життя, що його можна тільки в Тебе знайти, непроминаючу молодість духа, захист перед вічною смертю, святе боже життя. Тричасний Хресте! Багато людей Тебе бояться, від Тебе втікає, Тебе покидає, бо думає, що Ти своїм тягарем пригнітаєш до землі і вбиваєш. Не знають, безумні, що тим, хто Тебе з любов’ю обнімає, Ти даєш ангельські крила, на яких душа злітає до неба і знаходить Бога. Хресте святий, Хресте Господній! Тебе я люблю і Тебе всім серцем вітаю та всього (всю) себе Тобі передаю. У Тобі надія мого спасення, бо вірю, що Ти напевно заведеш мене до Ісуса Христа. Амінь.

<h5>Молитва до Пресвятої Богородиці</h5>
Пресвята Діво, без гріховної плями зачата і в самому Твоєму непорочному зачатті освячена всіма дарами Святого Духа, відповідно до призначеного Тобі безмірного достоїнства Божої Матері! Ти Богом від віків була призначена на те, щоб разом із твоїм Сином стерти голову ворога нашого роду, пекельного вужа, і тим примирити людство з Богом. Ти цариця сотворінь усього світу, чесніша від херувимів і славніша без порівняння від серафимів. Тебе, єдину по Христі, всемогутній збагатив усіма скарбами своєї ласки, так що серед творів його рук навіть думкою не можна собі уявити величнішого діла рук божих. Та не тільки за життя, але й у Твоєму успенні відзначив Тебе Бог понад усіх, переселивши Тебе з душею і тілом у нетлінне життя.<br>Мати Ісуса Христа! Тобі все завдячуємо, бо Ти дала нам Бога, Спасителя нашого, а через нього Ти зберегла нас від смерти і дарувала нам життя. Пресвята Богородице, хто зуміє висловити велич Твоєї материнської любови до нас? Хто ж зможе перелічити ті всі твої щедрі добродійства, якими обдаровуєш своїх дітей? Тому й моя любов до Тебе лине, бо знаю, що Ти не погордиш малим і нужденним даром любови мого серця, але приймеш його ласкаво, бо від віків ще ніхто не чув, щоб Ти когось, хто вдається до твого серця, без надії залишила. У тій вірі прошу Тебе, наймиліша Мати і моє прибіжище, будь милосердна до мене, що величаю Твоє непорочне зачаття і призиваю Твоє святе ім’я: Маріє! Амінь.

<h4>Четвер</h4>
<h5>Молитва до апостолів</h5>
Вас, верховні апостоли Петре й Павле, та ввесь соборе Христових апостолів і учеників, вас усіх зібрав Господь наш Ісус Христос, щоб ви були з ним та щоб ви в його ім’я проповідували царство Боже. «Святі, на всю землю поширилося благовістя ваше, а прийнявши Святого Духа в огняних язиках, ви спалили поганську лож та сітями ваших слів уловили у віру заблуканих. Тому небо голосить та оповідає вашу славу, а ми просимо, на честь вашої пам’яті: Спаси, Боже, всіх нас, за молитвами твоїх апостолів». Амінь.

<h5>Молитва до святого отця Миколая</h5>
Всеблагий отче Миколаю, великий і предивний чудотворче! Ти своїми молитвами лікував усяку недугу і болість, Ти своїм заступництвом визволяв від певної смерти, Ти своєю опікою відганяв біду. Щиро благаю Тебе, скорого потішителя тих, що є в горі і нуждах теперішнього життя: Поспіши й до мене із своєю поміччю, захисти мене й усіх людей від вогню й води, від голоду й пошести, від тяжкої хвороби і несподіваної смерти. Хорони мене через ціле моє життя, а особливо в страшну хвилину переходу з дочасного життя до вічности. Захисти мене тоді щитом Твоєї молитви перед справедливим гнівом Христа Бога і допоможи мені, щоб я сподобився (сподобилася) навіки в небі, разом з тобою, прославляти й величати боже милосердя. Амінь.

<h4>Субота</h4>
<h5>Молитва до всіх святих</h5>
Ви, всі святі божі угодники, що за свого земного життя, так як і ми тепер, молилися і працювали, терпіли і боролися із спокусами та пристрастями, ви, що у своєму житті постійно шукали Бога, йому вірно в любові служили, а через хрест і відречення себе самих його знаходили і дійшли до неба, ви всі, патріярхи і пророки, апостоли й мученики, святителі й ісповідники, преподобні і праведні, і Ти, личе святих жінок, ви всі добрий подвиг закінчили і витривали у вірі. Тому прошу вас, що маєте велику сміливість перед Спасителем: Просіть його, як доброго, щоб він спас мою душу. Амінь.

<h5>Молитва за померлих</h5>
Умилосердися, Господи Ісусе Христе, над душами тих, що вже за гробом, але ще потребують очищення, щоб у вогні терпіння та муки була їм повернена одіж святости. Згадай, Господи, що Ти для їхнього відкуплення прийняв людське тіло і став одним із нас. Умилосердися над їх плачем та мольбами, які до Тебе підносять, і відпусти їм їхні кари. А те, чого їм нестає для осягнення вічного щастя, доповни твоїми заслугами та заслугами Твоєї Пресвятої Матері і всіх святих. Подай їм твою спасаючу руку і введи їх у світлі місця прохолоди, відпочинку і спокою.<br>Боже, Ти хочеш спасення всіх людей, бо вони твої діти. Тому просимо Тебе: Подай блаженство неба нашим померлим отцям і матерям, братам і сестрам, і рідні, добродіям і друзям, тим, що вмерли наглою, несподіваною смертю, тим, що найбільше забуті і найбільше потребують помочі, та всім померлим. Усіх їх пом’яни, Господи. Амінь.

