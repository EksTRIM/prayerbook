Літургія Василія Великого служиться у візантійському обряді десять разів у році: в усі неділі Великого посту, крім квітної неділі, у Великий четвер і суботу, в навечір’я Різдва й Богоявлення, (коли в навечір'я не є субота або неділя), та в день св. Василія. До XI сторіччя її служилося щонеділі.

Відрізняється вона від Літургії Івана Золотоустого своєю довгою анафорою (частиною між «Вірую» і возгласом «І нехай будуть милості...»). Це пам’ять про останню вечерю і Христову жертву на Голготі. Суть Літургії – це благодарення, подяка. Погрецькому «євхаристія» означає «благодарення». Пом’янувши все, що Бог учинив для нас, ми оспівуємо, благословимо і благодаримо Господа.

Бог створив Адама на свій образ і Адам упав та заслужив на вигнання, хоч мав жити з Богом. Та милосердям своїм приносить Христос знову буття людині своєю приснопам’ятною і животворящою смертю, отримуючи первісне блаженство.

Ми беремо участь у первісному блаженстві, коли через Христа у Святому Дусі воздаємо хвалу Отцеві за всі його ласки, почавши від нашого існування. На Літургії св. Василія співаємо чудовий гимн до Богородиці: «Тобою радується, Благодатная». У цій пісні вселенна святкує Маріїну згоду стати Божою Матір’ю і таїнственну божу дію в неї.

Літургією Василія Великого починаємо всі найбільші свята літургічного року (Великдень, Різдво, Богоявлення). Не є вона, отже, покаянною молитвою, а радше врочистим вглибленням у таїнство божої присутности на землі.