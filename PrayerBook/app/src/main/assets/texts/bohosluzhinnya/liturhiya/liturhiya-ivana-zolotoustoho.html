Божественна Літургія (Служба Божа або Свята Євхаристія}, це бенкет божого царства, як нам вказують Христові притчі (див. Мт. 22,114, Лк. 14,1524) На ньому предвічний цар, Ісус Христос, кличе і перетворює людей різних віків, середовищ і національностей в нове людство.

Христос цар приводить нас до двох трапез, щоб дати себе на поживу. Перша трапеза, це амвон – місце, з якого лунає його життєдайне слово. Та ще поки слухаємо слова Євангелія, ми визнаємо присутність божого слова і його владу над нами, коли на малому вході кланяємось і співаємо: «Прийдіте, поклонімся і припадім до Христа...» Це нас настроює, щоб належно слухати, коли сам Господь заговорить до нас через слова апостольських читань і Євангелія. Проповідь-гомілія, це причастя цього ж божого слова, бо через неї ми присвоюємо євангельську благовість і згідно з нею конкретно укладаємо наше особисте і спільнотне християнське життя.

Друга трапеза – це вечеря, на якій приймаємо Христа під видами хліба й вина, які таїнственно стали його тілом і кров’ю. У святім причастю Христос у найбільш інтимний спосіб єднає нас зі собою. Симеон Новий Богослов пише: «Твоя, Христе, кров стає моєю кров’ю; Твоє, Христе, тіло стає моїм тілом». Та ця злука не є тільки особистою. У святім причастю єднаємося і з нашими братами і сестрами в одну євхаристійну спільноту. Іван Золотоустий каже: «Що таке цей хліб? Тіло Христове. Чим стають ті, що причащаються? Тілом Христовим – не багатьма тілами, але одним тілом. Як хліб постає з багатьох зерен і стає одним, так і ми єднаємося одні з одними, і з Христом». Це таїнство єдности здійснюється через жертву любови Ісуса Христа. Він сказав: «Коли буду піднесений з землі [на хресті], притягну всіх до себе» (їв. 12,32). На Службі Божій ця єдина жертва на Голготі стає для нас сучасною безнастанно, тому що божество не можна обмежити до якогось часу чи місця. А ми, вглиблюючись у цю жертву, повинні, у вдячності до Христа за його до нас любов, віддати самих себе «як жертву живу, святу, приємну Богові» (Рм. 12,1), або, як поручає нам Літургія, «самі себе, і один одного, і все життя наше Христу Богові віддаймо». З таким поставленням вертаємося з церкви у світ, щоб продовжувати «службу по Службі».